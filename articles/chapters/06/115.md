---
number: 115
---

Кабінет Міністрів України складає повноваження перед новообраною Верховною Радою України.

Прем'єр-міністр України, інші члени Кабінету Міністрів України мають право заявити Верховній Раді України про свою
відставку.

Відставка Прем'єр-міністра України, прийняття Верховною Радою України резолюції недовіри Кабінету Міністрів України
мають наслідком відставку всього складу Кабінету Міністрів України. У цих випадках Верховна Рада України здійснює
формування нового складу Кабінету Міністрів України у строки і в порядку, що визначені цією Конституцією.

Кабінет Міністрів України, який склав повноваження перед новообраною Верховною Радою України або відставку якого
прийнято Верховною Радою України, продовжує виконувати свої повноваження до початку роботи новосформованого Кабінету
Міністрів України.